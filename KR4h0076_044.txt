# -*- mode: mandoku-view; -*-
#+TITLE: 天下同文集
#+DATE: 2015-08-25 00:35:11.565188
#+PROPERTY: ID KR4h0076
#+PROPERTY: BASEEDITION WYG    
#+PROPERTY: JUAN 卷四十四
<pb:KR4h0076_WYG_044-1a>¶
欽定四庫全書¶
　天下同文集巻四十四　　元　周南瑞　編¶
　　詩¶
　　　古樂府　　　　　　　　　　趙　文¶
　　　　上之囘¶
　　　　　武帝元封初因之雍遂通囘中道後數臨¶
　　　　　幸焉¶
動皇輿囘中道龍為驅虎為導樂蕃釐祠雍後息甘棠¶
<pb:KR4h0076_WYG_044-1b>¶
飫天酒淡穆清氷熱惱四裔服咸稽首臣三祝皇萬夀¶
　　　　有所思¶
　　　　　古樂府有所思後半篇殊不可解畧改正¶
　　　　　之¶
有所思乃在大海南何用贈遺君雙珠瑇瑁簮聞君有¶
他心當風燒之揚其灰從今已往勿復相思勿相思又¶
相思秋風動薄帷心思君兮君不知¶
　　　　公無渡河¶
<pb:KR4h0076_WYG_044-2a>¶
　　　　　公無渡河或作箜篌引朝鮮津卒霍里子¶
　　　　　高妻麗玉所作也高晨起刺船有白首狂¶
　　　　　夫被髪提壺亂河流而渡其妻隨止之不¶
　　　　　及遂墮河水死於是援箜篌而鼓之作公¶
　　　　　無渡河之曲聲甚悽愴曲終自投河而死¶
　　　　　子高還以其聲語妻麗玉傷之乃引箜篌¶
　　　　　而寫其聲聞者莫不墮淚飲泣焉¶
河之水深復深舟以濟猶難諶被髪之叟狂不可箴豈¶
<pb:KR4h0076_WYG_044-2b>¶
無一壺水力難任與公同匡牀恨不挽公襟亂流而渡¶
直下千尋我泣眼為枯我哭聲為瘖投身以從公豈不¶
畏胥沉同歸尚可忍獨生亦難禁公死狂妾死心蛟龍¶
食骨有時盡惟有妾心無古今河之水深復深¶
　　　　團扇歌¶
　　　　　晉王珉與嫂婢有情好嫂鞭撻過苦婢素¶
　　　　　善歌而珉好持白團扇故云團扇復團扇¶
　　　　　許持自遮面憔悴無復理羞與郎相見¶
<pb:KR4h0076_WYG_044-3a>¶
私衣必見汚葛屨必遭踐生世不為男托身況㣲賤悲¶
痛只在心憔悴更障面出入懐袖中羡郎白團扇¶
　　　　丁督䕶¶
　　　　　宋高祖女夫徐逵之為魯軌所殺高祖使¶
　　　　　督䕶丁旴收殯之逵之妻呼旴至閣下自¶
　　　　　問斂送事每問輒歎息曰丁督䕶其聲哀¶
　　　　　切後人因其聲廣而為歌焉¶
丁督䕶為我行去時馬上郎今作野外殤男兒肯斷頭¶
<pb:KR4h0076_WYG_044-3b>¶
閨兒空斷腸丁督䕶聽我語欲從君臂不羽嫁時所結¶
髪剪之隨君去丁督䕶念我苦未亡人殤鬼婦古若無¶
銜寃乾坤無風雨¶
　　　　上陵¶
　　　　　上陵漢章帝元和三年自作為上陵食舉¶
上古陵古陵無可上苔雨綉澀草烟悽愴鴟鴞號荒林¶
狐狸穴空壙豐碑去梁何處津堲周作竈誰家煬不如¶
東鄰一抔土樵牧侵陵白官府¶
<pb:KR4h0076_WYG_044-4a>¶
　　　　銅雀臺¶
　　　　　魏武帝遺令婕妤美人皆著銅雀臺上施¶
　　　　　八尺牀繐帳日晡上酒脯月朝十五向帳¶
　　　　　作伎汝等時時登臺望吾西陵墓田後人¶
　　　　　悲其意而為之詠魏志云建安十五年太¶
　　　　　祖作臺於鄴鑄銅為雀置于臺上因以名¶
　　　　　焉¶
朝望西陵墓夕望西陵墓望望不復歸月朝又十五月¶
<pb:KR4h0076_WYG_044-4b>¶
朝十五可奈何更對空幃作歌舞銅雀昻然飛不去當¶
時美人髪垂素我生不如陵上樹年年樹根穿入土¶
　　　　法夀樂歌¶
　　　　　古詩未始道佛事梁武帝即位後更造新¶
　　　　　聲帝自為之辭帝既篤敬佛法又制善哉¶
　　　　　天樂天勸天道仙道神王龍王滅過惡除¶
　　　　　愛水斷苦輪等十篇名為正樂皆述佛法又¶
　　　　　有法樂童子伎童子倚歌梵唄今所謂舍¶
<pb:KR4h0076_WYG_044-5a>¶
　　　　　利佛法夀樂歌皆所自出也¶
西雲垂天飛流黄寳鬘百萬隨風揚帝居摩醯首羅鄉¶
采女如花侍帝傍珠啼玉唾天花香淡然神情無世妝¶
下視邢尹紛酲狂梵唄琅琅出清吭天庖供饌薦豆觴¶
帝飲食之夀以康恒沙世界俱來王天王神聖臣忠良¶
春風萬里酣耕桑雨滴可數海可量無有能知法夀長¶
願梵天釋帝萬億嵗嵗嵗夀杯天下醉¶
　¶
<pb:KR4h0076_WYG_044-5b>¶
　¶
　¶
　¶
　¶
　¶
　¶
　¶
　天下同文集巻四十四¶
